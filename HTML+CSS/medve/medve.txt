Február másodikához, gyertyaszentelő napjához több szokás is tartozik, de ezek közül mégis a legfontosabb és talán legismertebb a medvejóslás.
A néphagyomány szerint, ha február 2-án a medve előjön a barlangjából és s ha meglátja árnyékát, akkor megijed tőle és visszamegy aludni, amiből a régiek arra következtettek, hogy újra hideg lesz.
Ha nincs árnyéka, akkor kint marad, mert tudja, hogy ez a tél utolsó próbálkozása és hamarosan enyhül az idő.
Érdekesség, hogy a hiedelem Erdélyből származik és Jókai Mórhoz is köthető, akinek Az új földesúr című regényében először jelent meg az időjós medve alakja.

"Van aztán egy napja a télnek, aminek gyertyaszentelő a neve. Miről tudja meg a medve e nap feltűnését a naptárban, az még a természetbúvárok fölfedezésére váró titok. Elég az hozzá, hogy gyertyaszentelő napján a medve elhagyja odúját, kijön széttekinteni a világban. Azt nézi, milyen idő van!"

A néphagyománnyal kapcsolatos gyermekversek:

Mentovics Éva: Az időjós medve

Nem tudjuk, hogy e szokását
vajon honnan vette,
de felébred barlangjában,
s naptárt fog a medve.

– Február van – lapozgatja -,
s azt írja a strófa,
a medve, ki ad magára,
kicammog a hóra,

útnak indul, nem szunyókál,
s bár reszket a lába,
erdőt járva vár a tavasz
édes illatára.

Ám, ha napfény, víg madárdal
járja be a völgyet,
morgolódva fordít hátat
– visszabújni bölcsebb.

Úgy tartják, ha medvénk mellett
ott oson az árnyék,
az erdei kóborlással
negyven napig vár még,

tovább alszik, mert a tél csak
szusszant most egy nagyot,
napsütéses télutónkat
követik még fagyok.

 Weöres Sándor: A medve töprengése

Jön a tavasz, megy a tél,
Barna medve üldögél:
- Kibújás vagy bebújás?
Ez a gondom óriás!

Ha kibújok, vacogok,
Ha bebújok, hortyogok:
Ha kibújok, jó eszem,
Ha bebújok, éhezem.

Barlangból kinézzek-e?
Fák közt szétfürkésszek-e?
Lesz-e málna, odu-méz?
Ez a kérdés de nehéz!

Pásztorné Antal Magdolna: Februári vers

Február elején a medve,
Téli álmát elfeledve,
Kitekint a barlangjából;
Hol a tavasz! Közel? Távol?

Megijed, ha árnyékát meglátja,
Hosszú a tél, várja vissza ágya.
De ha borús napra ébred,
Felkelti az aprónépet!

„Keljetek fel kicsi bocsok,
Véget ért a téli álom!
Jön a tavasz, itt lesz hamar,
Tudom, én már látom!”

